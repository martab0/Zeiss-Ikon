Zeiss Ikon
Nettar 515
Produkowany od 1937r.
Kadr pionowy 6×4,5; 16 zdjęć na filmie typu 120. Na tylnej pokrywie okienko podglądu numeru klatki.
Obiektyw Novar-Anastigmat 1:6,3 ogniskowa 75mm. Nastawianie ostrości przez przesuwanie przedniej soczewki (ang. front cell focusing), czyli w rzeczywistości regulowana jest ogniskowa przy stałej odległości obrazu. Podziałka w metrach, zaznaczone odległości: 1,2; 1,5; 2; 3; 4; 6; 10; ∞. Przysłony: 6,3; 8; 11; 16; 22.
Migawka listkowa Telma z czasami: 1/25, 1/50, 1/100, 1/125, B, T. Złącze wężyka spustowego i samowyzwalacz.
Celownik przeziernikowy.
Na pokrywie obiektywu otwierana podpórka do stawiania aparatu w poziomym położeniu kadru.
Gniazdo statywu starego typu, 3/8” (duże).

Ładowanie filmu

Wszystkie kierunki podane są z punktu widzenia osoby trzymającej aparat w normalnej do robienia zdjęcia pozycji.
Jeżeli aparat jest w futerale, wykręcić mocującą go śrubę z gniazda statywowego po lewej stronie. Można zdjąć futerał.
Wysunąć w górę zasuwkę na prawym boku aparatu i otworzyć tylną pokrywę.
Podnieść górny trzpień lewej rolki filmu podważając sprężynującą, czarną blaszkę na wierzchu korpusu. (Nie ma sensu ciągnąć za srebrną główkę trzpienia.) Wyjąć pustą rolkę, jeżeli jest. (Nie wyrzucać, kiedyś się może przydać.) Rozerwać banderolę na rolce filmu i założyć rolkę, obracając tak, żeby oba trzpienie zaskoczyły prawidłowo.
Jeżeli z prawej strony nie ma pustej rolki, założyć ją w identyczny sposób. 
Wsunąć końcówkę ochronnego papieru filmu w szczelinę prawej rolki. 
Nawinąć papier kluczem zamocowanym na dolnym trzpieniu zgodnie ze wskazanym na nim kierunkiem na tyle, żeby z rolki odwinął się znak dużej strzały lub linii i był w połowie szerokości aparatu, na wysokości celownika.  Film jest przyklejony pod papierem, zaczyna się za częścią rozbiegową i na tym etapie nie jest jeszcze odwinięty z rolki. Uwaga: prawa rolka obraca się tylko w jedną stronę, filmu nie da się cofnąć. 
Zamknąć aparat i odsunąć w górę zasuwkę czerwonego okienka numeracji klatek na tylnej pokrywie.
Można włożyć aparat do futerału, dopóki możliwe jest swobodne obracanie klucza, który trzeba przełożyć przez wycięcie w dnie futerału. Jest to możliwe w każdym położeniu, ale nie w każdym wygodne. Wkręcić z powrotem mocującą śrubę w gniazdo statywowe.
Przewinąć powoli film obserwując symbole w czerwonym okienku, aż do liczby 1 (może być do góry nogami). Ponieważ film się nie cofa, w razie przewinięcia zbyt daleko trzeba go po prostu zostawić tak, jak jest. 
Zasunąć okienko. Aparat jest gotowy.

Robienie zdjęć

Małym, okrągłym przyciskiem po prawej stronie wizjera otworzyć obiektyw. Poprawić ręcznie otwarcie, aż do zablokowania całości w prawidłowej pozycji.
Unikać dotykania mieszka (harmonijki).
Oznaczenia na przyrządach regulacyjnych przystosowane są położenia aparatu takiego, jakby stał oparty na podpórce pokrywą obiektywu w dół (kadr poziomy). W „naturalnym” położeniu aparatu trzymanego w rękach znajdują się po prawej stronie.
Ustawić odległość do fotografowanego obiektu według liczb ( 1,2; 1,5; 2; 3; 4; 6; 10) na obwodzie małej, ruchomej, przedniej części obiektywu z napisem „NOVAR-ANASTIGMAT” i ostrza wskazówki przykręconej obok.
Ustawić czas otwarcia migawki (25, 50, 100, 125, B, T) według jednej z dwóch identycznych skal: na frontowym pierścieniu zamykającym zespół migawki w obiektywie, lub na plakietce przykręconej na obwodzie obudowy obiektywu. Suwak jest wspólny dla obu skal i znajduje się na przedniej krawędzi obudowy. Czas B otwiera migawkę w momencie naciśnięcia spustu, a zamyka ją w momencie puszczenia. Czas T (od dawna nie spotykany w nowszych aparatach) otwiera migawkę w momencie pierwszego naciśnięcia spustu i utrzymuje ją otwartą po puszczeniu, a zamyka w momencie drugiego wciśnięcia.
Ustawić przysłonę (6,3; 8; 11; 16; 22) suwakiem na tylnej krawędzi obudowy obiektywu, według skali na tej samej przykręconej plakietce.
W razie potrzeby naciągnąć oznaczoną czerwono dźwignię samowyzwalacza w kierunku skal migawki do oporu. Samowyzwalacz działa tylko dla czasu 1/25, przy krótszych naciśnięcie spustu od razu uruchamia migawkę. Może to być spowodowane wytarciem zapadek, które nie utrzymują mocniej naciągniętej sprężyny.
W razie potrzeby wkręcić wężyk w gniazdo obok dźwigni samowyzwalacza.
W razie potrzeby podważyć od węższej strony blaszkę na pokrywie obiektywu i otworzyć jako podpórkę.
Dźwignię znajdującą się po stronie pokrywy obiektywu przesunąć poza literę „N” w napisie „ZEISS IKON”.
Obok przycisku otwierającego obiektyw znajduje się na pokrywce/tylnej ramce celownika stożkowaty występ. Naciskając go lekko w lewo i lekko ciągnąc w górę zwolnić zatrzask pokrywki/tylnego okienka i otworzyć celownik.
Kolejność wykonywania powyższych czynności może być inna, w tym także kolejność czynności przy nastawianiu migawki.
Należy unikać robienia zdjęć w kierunku ostrych źródeł światła (zwłaszcza Słońca) znajdujących się poza kadrem, ponieważ może to powodować zaświetlenia.
Spust migawki znajduje się pod lewą ręką i uruchamia także samowyzwalacz, jeżeli jest naciągnięty. Wężyk spustowy działa identycznie. Zadziałanie migawki jest bardzo słabo wyczuwalne
Zrobić zdjęcie.
Po zrobieniu zdjęcia należy przewinąć kluczem film obserwując znaczniki w czerwonym okienku, aż do następnej liczby. Tę czynność można dla wygody wykonać po pozamykaniu aparatu, ale nie można o niej zapomnieć, ponieważ aparat nie ma zabezpieczeń przed podwójnym naświetleniem tej samej klatki.
Złożyć przednie okienko celownika i przytrzymując zakryć je tylnym, aż do zatrzaśnięcia.
Zamknąć obiektyw, przyciskając oba zastrzały pokrywy w miejscu zawiasu i docisnąć pokrywę aż do zatrzaśnięcia.
Jeżeli była otwarta, zamknąć podpórkę na pokrywie.

Robienie zdjęć ze statywu

Do przykręcenia aparatu do statywu prawdopodobnie będzie konieczne wykorzystanie przejściówki  ze współczesnego gwintu 1/4” na statywie na stary gwint 3/8” w aparacie lub śrubie mocującej futerału.
Aparat można przykręcić do statywu niezależnie od tego, czy jest włożony do futerału, czy nie (śruba mocująca futerał ma pod spodem identyczny gwint). Jednak im mniej elementów pośrednich, tym stabilniejszy jest aparat i mniej podatny na odkręcenie. Zwłaszcza miękka i gruba skóra futerału utrudnia sztywne zamocowanie. Dlatego najlepiej mocować bezpośrednio sam aparat.

Robienie zdjęć z lampą błyskową

Aparat nie ma złącza dla lampy błyskowej, a migawka nie ma mechanizmu synchronizacji. Jest jednak możliwe zrobienie zdjęcia na czasie B (lub T, ale to raczej byłoby mniej wygodne) i oświetlenie sceny ręcznie wyzwoloną lampą błyskową. Należy uważać, aby wymagany czas naświetlania w zastanym oświetleniu był na tyle długi (przynajmniej kilka sekund), żeby ta część naświetlenia nie wpłynęła znacząco na obraz. Migawkę trzeba, oczywiście, trzymać otwartą jak najkrócej, a błysk wywołać jak najszybciej po otwarciu, ale nie gwałtownie, aby nie pomylić kolejności. Cała operacja wymaga użycia dwóch rąk i najlepiej połączenia aparatu z lampą specjalną szyną, lub użycia statywu, ale pozwala uzyskać całkowicie prawidłowe zdjęcia.

Rozładowanie aparatu

Po klatce numer 16 w czerwonym okienku pojawiają się podczas przewijania znaczniki końcowe, a następnie papier ochronny w całości wysuwa się z lewej rolki. Należy wtedy otworzyć aparat, jak przy ładowaniu filmu, wyjąć prawą rolkę z nawiniętym naświetlonym filmem owiniętym w papier i zapieczętować go banderolą doklejoną na końcu papieru (może wymagać polizania, jak znaczek pocztowy). Film warto zabezpieczyć dodatkowo do czasu wywołania. Nie wyrzucać pustych rolek, ponieważ są potrzebne do nawijania następnych filmów.


Dobieranie przysłony i czasu otwarcia migawki

Aparat nie ma żadnego światłomierza, dlatego najlepiej mieć taki przyrząd osobno. Można też używać w tym celu aparatu cyfrowego odczytując nastawienia, jakie on wybiera przy identycznych parametrach światłoczułości matrycy, w trybie raczej półautomatycznym ze wstępnym wyborem przysłony lub migawki z dostępnych na Nettarze wartości, ale to jest jednak jakieś niesportowe.

Orientacyjne tabele naświetleń

Do używania bez żadnego przyrządu mierzącego światło – orientacyjne tabele naświetleń skonwertowane z oznaczeń Smieny 8M.

100ASA / 21DIN
6,3
8
11
16
22
1/25
burza
mocny deszcz
pochmurnie
lekko pochmurnie
słońce zamglone
1/50
mocny deszcz
pochmurnie
lekko pochmurnie
słońce zamglone
pełne słońce
1/100
pochmurnie
lekko pochmurnie
słońce bardziej zamglone
prawie pełne słońce
pełne słońce z dodatkowymi odblaskami
1/125
pochmurnie
lekko pochmurnie
słońce zamglone
pełne słońce
pełne słońce z dodatkowymi odblaskami
200ASA / 24DIN
6,3
8
11
16
22
1/25
burza wieczorem
burza
mocny deszcz
pochmurnie
lekko pochmurnie
1/50
burza
mocny deszcz
pochmurnie
lekko pochmurnie
słońce zamglone
1/100
mocny deszcz
pochmurnie
lekko pochmurnie
słońce bardziej zamglone
prawie pełne słońce
1/125
deszcz
pochmurnie
lekko pochmurnie
słońce zamglone
pełne słońce


400ASA / 27DIN
6,3
8
11
16
22
1/25
straszna burza wieczorem
burza wieczorem
burza
mocny deszcz
pochmurnie
1/50
burza wieczorem
burza
mocny deszcz
pochmurnie
lekko pochmurnie
1/100
burza
mocny deszcz
pochmurnie
lekko pochmurnie
słońce bardziej zamglone
1/125
burza
deszcz
pochmurnie
lekko pochmurnie
słońce zamglone


